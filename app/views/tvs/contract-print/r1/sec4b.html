
  <p>
    4.5 ผู้เช่าสัญญาว่าจะไม่ใช้หรืออนุญาตหรือปล่อยให้สถานที่เช่าหรือส่วนหนึ่งส่วนใดของสถานที่เช่า เป็นที่ประกอบกิจการค้าที่ละเมิดลิขสิทธิ์ เครื่องหมายการค้า และหรือกิจการที่ผิดกฎหมายหรือผิดศีลธรรมอย่างใดทั้งสิ้นหรือโดยเป็นหรืออาจจะเป็นเหตุที่ก่อให้เกิดอันตรายต่อสุขภาพ อนามัย หรือเป็นที่น่ารังเกียจ หรือก่อให้เกิดความเดือดร้อนรำคาญแก่ผู้ให้เช่า หรือผู้อยู่ใกล้เคียง
  </p>
  <p>
    4.6 ผู้เช่าสัญญาว่าจะไม่เก็บรักษาหรือนำเข้ามาในสถานที่เช่าซึ่งวัตถุ สิ่งของที่ละเมิดลิขสิทธิ์ เครื่องหมายการค้า และหรือสิ่งผิดกฎหมายอื่นๆ หรือวัตถุที่อาจเกิดการเผาไหม้ได้ในตัวเอง วัตถุระเบิด วัตถุไวไฟ ถังแก๊ส หรือของอื่นที่มีสภาพเป็นอันตราย รวมทั้งไม่นำสัตว์เข้ามาเก็บหรือเลี้ยงไว้ในสถานที่เช่า หรือเมื่อผู้ให้เช่าพิจารณาเห็นว่า สิ่งของหรือวัตถุชนิดใด ไม่สมควรจะอยู่ในสถานที่เช่า ผู้เช่าจะขนย้ายสิ่งของชนิดนั้นๆ ออกไปจากสถานที่เช่าทันที
  </p>
  <p>
    4.7 ผู้เช่าสัญญาว่า จะไม่ทำการดัดแปลง หรือต่อเติม หรือเปลี่ยนสภาพสถานที่เช่า ซึ่งรวมถึงการก่อสร้าง ตกแต่ง กั้นห้อง กั้นฝา หรือติดตั้งท่อ หรือสาย หรือเสาใดๆ ในสถานที่เช่า เว้นแต่จะได้รับอนุญาตเป็นลายลักษณ์อักษรจากผู้ให้เช่าก่อน การดัดแปลงหรือต่อเติมใดๆ ที่ผู้เช่าทำขึ้น ไม่ว่าโดยได้รับอนุญาตหรือไม่ได้รับอนุญาตจากผู้ให้เช่า จะต้องตกเป็นทรัพย์สินของผู้ให้เช่าทันที โดยผู้เช่าไม่มีสิทธิเรียกร้องค่าทดแทนแต่อย่างใดทั้งสิ้น ทั้งนี้เว้นแต่ผู้ให้เช่าจะเลือกให้ผู้เช่าจัดทำสถานที่เช่า ให้กลับสู่สภาพเดิมโดยค่าใช้จ่ายของผู้เช่าเอง
  </p>
  <p>
    4.8 ผู้เช่าจะไม่ติดตั้งหรือไม่ยอมให้บุคคลหนึ่งบุคคลใดติดตั้ง ไม่ว่าภายในหรือภายนอกสถานที่เช่า ซึ่งเสาธง ป้าย หรือ เครื่องหมายโฆษณา เครื่องหมายการค้า เสาวิทยุ เสาโทรทัศน์ หรือเสาอากาศ อื่นใด เว้นแต่จะเป็นการติดตั้งหรือแสดงชื่อของผู้เช่า และลักษณะของกิจการที่กระทำ ณ สถานที่เช่า หรือทางประตูเข้าออกของสถานที่เช่าเท่านั้น แต่การที่ผู้เช่าจะติดตั้งหรือแสดงชื่อหรือลักษณะของธุรกิจดังกล่าวนี้ จะต้องได้รับความเห็นชอบ (ตามแบบที่ผู้ให้เช่ากำหนด) เป็นลายลักษณ์อักษรจากผู้ให้เช่าหรือตัวแทนของผู้ให้เช่าก่อน
  </p>
  <p>
    4.9 ผู้เช่าสัญญาว่า ในระหว่างการเช่าที่ผู้เช่าเป็นผู้ครอบครองสถานที่เช่า ผู้เช่าจะเป็นผู้ออกค่าใช้จ่ายในการเปลี่ยนกระจกหน้าต่าง และประตูสถานที่เช่าที่แตกหรือชำรุด
  </p>
  <p>
    4.10 ผู้เช่ายินยอมให้ผู้ให้เช่าหรือตัวแทนของผู้ให้เช่า เข้าตรวจตราสถานที่เช่าได้ตามสมควรตลอดเวลาทำการของผู้เช่า หากผู้ให้เช่าหรือตัวแทนของผู้ให้เช่าได้แจ้งให้ผู้เช่าทราบเป็นลายลักษณ์อักษรว่า ผู้เช่ามีหน้าที่ต้องซ่อมแซมสิ่งชำรุดบกพร่อง หรือสิ่งอื่นใดที่ผู้เช่ามีหน้าที่ต้องกระทำตามสัญญานี้แล้ว ผู้เช่าจะต้องปฏิบัติภายใน 15 วัน นับแต่วันที่ได้รับแจ้ง ทั้งนี้ เว้นแต่การชำรุดนั้นเป็นการเสื่อมโทรมตามสภาพการใช้ ในกรณีผู้เช่าไม่จัดการซ่อมแซม หรือไม่ปฏิบัติให้แล้วเสร็จภายในกำหนดดังกล่าวนับแต่วันที่ได้รับแจ้ง ผู้ให้เช่ามีสิทธิเข้าไปในสถานที่เช่า และจัดการซ่อมแซม โดยผู้เช่าต้องเป็นผู้ชำระค่าใช้จ่ายในการซ่อมแซมทั้งสิ้น
  </p>
  <p>
    การเดินสายไฟฟ้าภายในบริเวณสถานที่เช่า ผู้เช่าจะเป็นผู้ดำเนินการเองทั้งสิ้น และการดำเนินการดังกล่าวจะต้องเป็นไปตามระเบียบกฎเกณฑ์ของการไฟฟ้านครหลวง และ/หรือ กฎเกณฑ์ซึ่งผู้ให้เช่ากำหนด แต่ผู้เช่าต้องยื่นแบบพร้อมรายละเอียด ให้แก่ผู้ให้เช่าพิจารณาเพื่อให้ความเห็นชอบเป็นลายลักษณ์อักษร ก่อนการใช้กระแสไฟฟ้าภายในบริเวณสถานที่เช่า
  </p>
