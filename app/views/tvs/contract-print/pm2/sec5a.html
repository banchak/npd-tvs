
<h5>ข้อ 5.     ข้อสัญญาของผู้รับบริการ</h5>
<p>
  5.1 เพื่อความเป็นระเบียบเรียบร้อย และความปลอดภัยสำหรับการประกอบการในพื้นที่ส่งเสริมการขายโดยส่วนรวม ผู้รับบริการยินดีที่จะปฏิบัติตามระเบียบ กฎ ข้อบังคับ ประกาศหรือคำสั่งใดๆ ที่ผู้ให้บริการได้ออก หรือได้ประกาศให้ทราบโดยทั่วกัน ผู้รับบริการสัญญาว่าจะจัดงาน/กิจกรรมระหว่างแต่เวลา 10.00. น. ถึงเวลา 22.00 น. หากผู้รับบริการไม่จัดงาน/กิจกรรม หรือจัดงาน/กิจกรรมเกินกว่าเวลาดังกล่าว ผู้รับบริการตกลงเสียค่าปรับแก่ผู้ให้บริการ ในอัตราชั่วโมงละ 100,000.- บาท และให้บริการมีสิทธิบอกเลิกสัญญาได้
</p>
<p>
  5.2 หากผู้รับบริการผิดนัดไม่ชำระค่าบริการ, ค่าใช้จ่าย หรือไม่ชำระค่าบริการ หรือไม่ปฏิบัติตามสัญญานี้ในข้อหนึ่งข้อใดให้ถือว่าผู้รับบริการผิดสัญญา ผู้ให้บริการมีสิทธิระงับการให้บริการ และบอกเลิกสัญญาบริการ และผู้ให้บริการมีสิทธิเข้าครอบครองพื้นที่ส่งเสริมการขาย และมีสิทธิห้ามผู้รับบริการเข้าในพื้นที่ส่งเสริมการขาย โดยผู้รับบริการจะไม่โต้แย้งและไม่เรียกร้องค่าเสียหายใดๆ ทั้งสิ้น
</p>
<p>
  5.3 ผู้รับบริการสัญญาว่า ผู้รับบริการจะไม่โอนสิทธิการบริการในพื้นที่ส่งเสริมการขายนี้หรือนำพื้นที่ส่งเสริมการขายทั้งหมดหรือบางส่วนไปให้บุคคลอื่นบริการช่วง  หรือยินยอมให้บุคคลอื่นเข้าครอบครองหรือใช้ประโยชน์แทนไม่ว่าเป็นการประจำหรือชั่วคราว เว้นแต่จะได้รับความยินยอมเป็นลายลักษณ์อักษรจากผู้ให้บริการ
</p>
<p>
  หากผู้รับบริการโอนสิทธิการบริการตามสัญญานี้โดยได้รับความยินยอมเป็นลายลักษณ์อักษรจาก ผู้ให้บริการแล้ว ผู้รับบริการในฐานะผู้โอนสิทธิต้องเสียค่าธรรมเนียมการโอนแก่ผู้ให้บริการในอัตรา 100,000.- บาท(หนึ่งแสนบาทถ้วน)
</p>
<p>
  5.4  ผู้รับบริการจะไม่ใช้พื้นที่ส่งเสริมการขายนี้เป็นที่อยู่อาศัย หรืออนุญาต หรือยินยอมให้บุคคลหนึ่งบุคคลใดเข้าอยู่อาศัยในพื้นที่ส่งเสริมการขายนี้ ผู้ให้บริการสงวนสิทธิที่จะห้ามมิให้บุคคลหนึ่งบุคคลใด ไม่ว่าจะเป็นลูกจ้าง หรือบริวาร หรือลูกค้าของผู้รับบริการ เข้าไปภายในพื้นที่ส่งเสริมการขาย หรือ ให้ออกไปจากพื้นที่ส่งเสริมการขาย  เมื่อผู้ให้บริการพิจารณาเห็นว่าบุคคลเหล่านั้นเป็นผู้ที่ประพฤติตนไม่เหมาะสม โดยผู้รับบริการไม่มีสิทธิโต้แย้งไม่ว่ากรณีใดๆ ทั้งสิ้น และผู้รับบริการจะไม่ประกอบอาหารหรืออนุญาตให้บุคคลหนึ่ง บุคคลใดประกอบอาหารในพื้นที่ส่งเสริมการขายโดยเด็ดขาด
</p>
<p>
  สำหรับในกรณีที่ผู้รับบริการได้รับอนุญาตจากผู้ให้บริการให้เข้าประกอบกิจการประเภทร้านอาหาร ผู้รับบริการจะต้องไม่ก่อให้เกิดความเดือดร้อนรำคาญแก่บุคคล ข้างเคียง และต้องจัดให้มีเครื่องอุปกรณ์กำจัดกลิ่น ควัน อุปกรณ์ดักและกำจัดไขมันและอุปกรณ์ดับเพลิง พร้อมทั้งต้องดูแลรักษาความสะอาดของร้านให้ถูกลักษณะ ตามระเบียบของทางราชการและของ ผู้ให้บริการอยู่เสมอ
</p>
<p>
  5.5 ผู้รับบริการสัญญาว่าจะไม่ใช้หรืออนุญาตหรือปล่อยให้พื้นที่ส่งเสริมการขายหรือส่วนหนึ่งส่วนใดของพื้นที่ส่งเสริมการขาย เป็นที่ประกอบกิจกรรม, จัดงาน หรือประกอบกิจการค้าที่ละเมิดลิขสิทธิ์ เครื่องหมายการค้าและหรือกิจการที่ผิดกฎหมายหรือผิดศีลธรรมอย่างใดทั้งสิ้น หรือโดยเป็นหรืออาจจะเป็นเหตุที่ก่อให้เกิดอันตรายต่อสุขภาพ อนามัย หรือเป็นที่น่ารังเกียจ หรือก่อให้เกิดความเดือดร้อนรำคาญแก่ผู้ให้บริการ หรือผู้อยู่ใกล้เคียง
</p>
