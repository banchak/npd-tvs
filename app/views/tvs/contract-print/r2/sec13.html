
<h5>ข้อ 13. ข้อตกลงเพิ่มเติมของคู่สัญญาสองฝ่าย</h5>
<p>
  13.1  ก่อนสัญญาเช่าครบกำหนด 90 วัน (เก้าสิบวัน) 
  ผู้ให้เช่าจะมีหนังสือแจ้งผู้เช่าว่า ประสงค์จะทำสัญญาเช่าต่อหรือไม่ 
  หากมีการต่ออายุสัญญาเช่า 
  คู่สัญญาจะได้ทำความตกลงกำหนดอัตราค่าเช่าและค่าบริการกันใหม่
  ก่อนสัญญาเช่าฉบับนี้สิ้นสุดลง และภายใต้เงื่อนไขสัญญาเช่า ,  สัญญาจ้างบริการนี้
</p>
<p>
  13.2 ผู้เช่าจะไม่บอกเลิกสัญญาเช่า ก่อนครบกำหนดระยะเวลาเช่าตามข้อ 2 
  หากผู้เช่าบอกเลิกสัญญาเช่าก่อนครบกำหนดระยะเวลาดังกล่าว  
  ผู้เช่ายินยอมให้ผู้ให้เช่าริบเงินของผู้เช่าในข้อ 5. ได้ทันที   
  และผู้เช่ายังคงต้องรับผิดชอบชำระค่าเช่า ค่าบริการ และค่าใช้จ่ายอื่นๆ ที่ค้างชำระแก่ผู้ให้เช่า จนครบถ้วน
  รวมทั้งค่าปรับปรุงซ่อมแซมห้องเช่าให้กลับสู่สภาพเดิม
</p>
<p>
  13.3  ในกรณีผู้ให้เช่าปรับปรุงพื้นที่ภายในศูนย์การค้า
  ไม่ว่าส่วนหนึ่งส่วนใดเพื่อให้เกิดความสวยงาม 
  ความสะดวกแก่ผู้มาใช้บริการ หรือเพื่อให้เกิดความเหมาะสมในการใช้พื้นที่ 
  ผู้เช่าขอให้ความยินยอมแก่ผู้ให้เช่าเพื่อการดำเนินการปรับปรุงดังกล่าว 
  โดยผู้เช่าขอสละสิทธิเรียกร้องใดๆ จากผู้ให้เช่า 
  และผู้ให้เช่าไม่ต้องรับผิดชอบใดต่อผู้เช่า อันเกี่ยวกับการปรับปรุงพื้นที่ดังกล่าวข้างต้น
</p>
<p>
  กรณีผู้ให้เช่าปรับปรุงพื้นที่ภายในศูนย์การค้าตามวรรคแรก ผู้เช่าจะไม่ถือเป็นเหตุบอกเลิกสัญญา 
  ลดหรืองดการชำระค่าเช่าตามสัญญานี้
  และรวมถึงสัญญาอื่นที่ได้ทำไว้กับผู้ให้เช่าและผู้ให้บริการ
  อันเกี่ยวกับการเช่าสถานที่ของผู้เช่า
</p>
<p>
  13.4 ถ้าผู้เช่าผิดนัดไม่ชำระค่าเช่า , ค่าใช้จ่าย 
  หรือไม่ชำระค่าบริการตามสัญญาจ้างบริการและ/หรือสัญญาจ้างบริการสาธารณูปโภค 
  หรือไม่ปฏิบัติตามสัญญานี้ในข้อหนึ่งข้อใดให้ถือว่าผู้เช่าผิดสัญญา     
  ผู้ให้เช่ามีสิทธิบอกเลิกสัญญาเช่า, สัญญาจ้างบริการในสถานที่เช่า และ สัญญาจ้างบริการสาธารณูปโภค ได้ทันที 
  และผู้ให้เช่ามีสิทธิเข้าครอบครองสถานที่เช่า 
  โดยผู้เช่าจะไม่โต้แย้งและไม่เรียกร้องค่าเสียหายใดๆ ทั้งสิ้น
</p>
